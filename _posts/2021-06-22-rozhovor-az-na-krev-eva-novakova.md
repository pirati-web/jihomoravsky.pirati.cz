---
#název souboru: 2021-06-22-rozhovor-az-na-krev-eva-novakova.md
### Povinné položky ###

category: CLANKY   # nešahat!
title: "#Rozhovor AŽNAKREV: 10 dní sbírky zajistilo kalíšek 100 ženám v nouzi, říká Eva Nováková"
date: 2021-06-22  # formát YYYY-MM-DD
author: Krajský MO
tags: rozhovor až-na-krev eva-nováková # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)
important: true


### Nepovinné položky ###
authorId:  # ve formátu jmeno.prijmeni - prolinkování s profilem přes uid
image: posts/az_rozhovor_eva.png # obrázek ideálně 420x677px minifikovaný přes https://tinypng.com/
#description: Popis který se zobrazí v náhledu v přehledů článků.

---

Pirátka [Eva Nováková](https://vysocina.pirati.cz/lide/eva-novakova/){:target="_blank"} je jednou z iniciátorek kampaně #AŽNAKREV. Ta má za cíl pomoci ženám v nouzi řešit hygienu během menstruace. Kampaň bez pochyb bourá tabu. K tématu menstruace se vyjadřují ženy i muži. Ukazuje, že klasické menstruační pomůcky (vložky nebo tampony), které tvoří nadměrný odpad, mají alternativu. Zeptaly jsme se Evy, co je na Vysočině k odstartování kampaně přimělo, jaký má cíl a co se dosud podařilo.

- **Kde ses, Evi, setkala poprvé s termínem menstruační chudoba?**

Osobně jsem téma menstruační chudoby začala vnímat prostřednictvím (ne)dostupnosti menstruačních potřeb na pracovištích, na školách nebo veřejných toaletách. V tomto duchu mě oslovila iniciativa Free the Tampon. Ta se zaměřuje spíše celkově na odbourávání menstruačního tabu, důstojnost a podporu diverzity právě na pracovištích nebo ve vzdělávacích institucích.

- **Zkusilas iniciativu přenést do českého prostředí. Jak jsi dopadla?**

V první práci, ve které jsem navrhla, aby vložky a tampony byly dostupné na toaletách zdarma, byla šéfka nadšená a do druhého dne to zařídila. Ještě mi děkovala za iniciativu. To je nějakých deset let zpátky. Na druhý pokus, tentokrát ve fabrice, kde pracuje několik tisíc lidí, tedy i stovky žen, pro které je těžké si odskočit od pásu a v průmyslovém areálu za městem shánět vložky, už se mi to prosadit nepodařilo. Převážil názor, že by s tím byly spojeny příliš vysoké náklady, a že by se tampóny kradly.

- **Co tě nakonec vedlo k rozhodnutí vytvořit kampaň, která zmirňuje dopady menstruační chudoby?**

Poté, co v mé druhé práci vedení nesouhlasilo, jsem alespoň na jedno WC dala krabičku s nápisem "Sharing is caring" a "Už žádné pašování v rukávu". Kolegyně ji začaly spontánně doplňovat.

Když jsem z práce odešla, začaly v České pirátské straně vznikat různé iniciativy pod hlavičkou Piráti pomáhají. Do vánočních balíčků pro ženy z azylového domova tenkrát kolegyně přihodila i tři kalíšky. A tak se zrodil nápad to rozjet ve velkém… Dali jsme hlavy dohromady, zapojili se další dobrovolníci a dobrovolnice (Barbora Pokorná, Tereza Mašková, Viktorie Vidláková), vzniknul název (za nápad vděčíme našemu skvělému PR manažerovi, Jirkovi Svobodovi) a díky obrovskému nadšení se nám podařilo vybrat přes 10 tisíc korun za nějakých deset dní. Radost mám i z toho, že se od začátku ozývali další Piráti a Pirátky, že se chtějí zapojit, a že stejný nápad mělo ve stejné době i místní sdružení Praha 3. 

- **Jak vypadá průběh kampaně? Kde jste začínaly a kde jste dnes?**

Celá kampaň se zatím odehrávala v on-line prostředí. Jako tým jsme se ještě neměli možnost sejít osobně, osobně jsme nepotkali ani ženy, kterým je pomoc určená. Bylo nicméně skvělé, že jsme i pro klientky služeb mohli zorganizovat pár online workshopů, během kterých jsme jim odpovídali na všechny možné dotazy na používání, zavádění i údržbu kalíšků. Celkově nás ale on-line start spíš vyčerpal, teď nabíráme nové síly.

- **Kolik žen už díky vám může kalíšky využívat?**

Ve spolupráci s organizacemi, které fungovaly i přes Covid (Káčko Jihlava, Terénní programy SOVY, Regionální centrum podpory zdraví Kraje Vysočina), jsme do světa poslali skoro stovku kalíšků. Za to jsme velice rády. Není pro nás ale možná tak důležitý počet kalíšků jako to, aby ženy dostaly veškeré potřebné informace. Teď se těšíme na besedu v azylovém domě, kterou plánujeme už od začátku kampaně.

- **Jaké jsou tvé vize ohledně budoucnosti menstruačních potřeb?**

Osobně bych byla ráda, kdyby se z dostupnosti menstruačních potřeb stalo i politické téma. Aby byly pomůcky běžně dostupné na veřejných toaletách, pracovištích, na školách. Aby se na ně snížilo DPH a aby z menstruace nebylo tabu. Ty další kroky, jako je posun k ekologičtějším produktům, podle mě už půjdou ruku v ruce.
