---
#název souboru: 2021-01-31-spekulanti-s-pozemky-pod-krajskymi-silnicemi.md
### Povinné položky ###

category: CLANKY   # nešahat!
title: "Kraji hrozí, že spekulanti zruinují rozpočet kvůli pozemkům pod silnicemi"
date: 2021-01-31   # formát YYYY-MM-DD
author: Krajský MO
tags: jmk pozemky tuřany # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
authorId: # ve formátu jmeno.prijmeni - prolinkování s profilem přes uid
image: posts/silnice_zimni.jpg # obrázek ideálně 420x677px minifikovaný přes https://tinypng.com/
#description: V důsledku špatného provedení majetkových restitucí stát vrátil lidem i  pozemky, na kterých za posledních čtyřicet let vznikly silnice nebo například letiště. Tato půda se v posledních letech stává objektem zájmu spekulantů.

---

Kořeny problému sahají do roku 2001. Na nově vzniklé kraje totiž stát převedl silnice II. a III.třídy. Bohužel se jednalo o tak trochu “danajský dar”. V důsledku špatného provedení majetkových restitucí v devadesátých letech totiž zároveň stát vrátil lidem i ty pozemky, na kterých ale za čtyřicet let vznikly silnice nebo právě letiště. Tato půda se v posledních letech stává objektem zájmu spekulantů, kteří na první pohled bezcenné pozemky vykupují a žádají po kraji nájem.

**Nevýhodný obchod pro kraj**

Nejviditelnějším příkladem takového postupu je brněnská letištní dráha. Kraj už musel alokovat z rozpočtu na rok 2021 celkem 23 milionů Kč na nákup pozemku, který leží pod ranvejí a k tomu ještě 4,8 milionu Kč za neodůvodněné obohacení. Tuto závratnou sumu musí vyplatit současnému majiteli. Samozřejmě se nabízelo řešení - půdu pod ranvejí pronajmout. V tom případě by kraj musel platit roční nájem 1,6 milionu Kč. Tento pozemek totiž v roce 2016 koupil spekulant od restituentů za 450 tisíc Kč. 

*„Nízká cena uvedená v katastru nemovitostí zřejmě nebude skutečná, protože původní majitelé po kraji žádali 12 milionů a lze jen spekulovat, zda motivací nebyla snaha o nižší platbu daně z převodu nemovitosti,“* uvedl [Ivo Vašíček](https://jihomoravsky.pirati.cz/lide/ivo-vasicek/), předseda Finančního výboru JMK.

**Zlatý důl pro spekulanty**

Aktuálně platí Jihomoravský kraj za nájmy tohoto typu přes 3 miliony Kč ročně. Soukromí vlastníci však vlastní více než 650 ha pozemků, které leží pod krajskými silnicemi. *„Situaci využívá celá řada osob a firem, které tyto pozemky postupně vykupují a následně žádají nájem. V případě, že by se o tento nárok přihlásili všichni, může roční platba nájmů dosáhnout i stovek milionů korun ročně,“* dodává Ivo Vašíček. 

V případě, že by kraj chtěl vykoupit všechny pozemky pod silnicemi od současných vlastníků, potřeboval by na to téměř 2 miliardy Kč. Piráti v prvé řadě chtějí předejít tomu, aby tyto pozemky vykoupili spekulanti. Pak by hrozilo, že cena by mohla dokonce převýšit celý rozpočet kraje. V současné době mnoho vlastníků ani netuší, že takové pozemky vlastní. Problém by nastal ve chvíli, kdy by se přihlásili všichni vlastníci pozemků, získali by nárok na neoprávněné obohacení a na nájemné za užívání pozemku, který leží pod veřejnou komunikací či stavbou.

**Klíčové je rychlé řešení**

Jak z této situace může kraj co nejdříve najít cestu ven? Možným řešením je uzákonění předkupního práva pro majitele veřejných komunikací a přidělení finančních prostředků krajům a obcím na výkup pozemků ze státního rozpočtu. Napravily by se tím chyby minulosti. Tento problém se totiž netýká jen Jihomoravského kraje, ale všech krajů napříč republikou. Proto se Piráti připojí k zákonodárné iniciativě Zlínského kraje, která se snaží zabránit tomu, aby krajské rozpočty padly za oběť potenciálně nekalým predátorským praktikám.

