---
layout: blog
category: CLANKY
title: "Autorský zákon je mrtev, ať žije kopírovací zákon! Piráti přináší řešení v\_boji s OSA"
date: 2017-05-26T07:59:43.824Z
author: Markéta Gregorová
image: /assets/img/posts/market-u-vodotrysku-g.jpg
description: >-
  Autorský zákon nejen nepomáhá, ale šikanuje i všechny ostatní. Kolektivní
  správci smí vybírat poplatky a udělovat licence i jménem autorů, které
  nezastupují. Pro každou zastupovanou skupinu může existovat jen jeden správce,
  tedy je uzákoněn monopol.
tags: autorský-zákon kopírovací-monopol OSA Intergram
---
Možná se vám to už někdy stalo. Přistál vám ve schránce oficiálně vypadající dopis, plný právnických obratů o umožnění kolektivnímu správci vykonávat řádně kolektivní správu (ano, toto je citace z jednoho takového dopisu). Anebo vás rovnou poctil návštěvou neodbytný člověk mávající průkazem, smlouvami a pohrůžkou vysoké pokuty. Pokud patříte mezi drobné podnikatele s vlastní provozovnou – a je jedno, jestli máte kadeřnictví, hospodu, večerku či masážní salon – jistě víte, o kom je řeč. Ochranný svaz autorský, spíše známý jako OSA, ruku v ruce s Intergramem.

O těchto dvou kolektivních správcích se toho na internetu dočtete mnoho (leč ne už tak moc na jejich webových stránkách). Patří mezi několik málo institucí, působících v České republice, které na základě tzv. *autorského zákona* zajišťují zhodnocování autorských práv. Není tudíž třeba se strefovat (pouze) do OSA a chodit kolem horké kaše při hledání viníka: současná podoba autorského zákona je prostě napsána *špatně*. Jak samy pociťují stovky živnostníků, ale i knihovny či umělci a v méně nápadné míře úplně každý, kdo vlastní nějaké médium, autorský zákon nejen že autorům nepomáhá, ale šikanuje i všechny ostatní.

Proč?

Pokud si ještě chvíli budeme chtít kazit náladu kolektivními správci: ti například dle tohoto zákona smí vybírat poplatky a udělovat licence i jménem autorů, které *nezastupují*. Ještě lepší je část, která zajišťuje, že pro každou zastupovanou skupinu může existovat jen jeden správce. Tedy uzákoňuje *monopol*. Člověk nemusí být právník na to, aby mu tyto pravomoci nepřišly úplně v pořádku.

Osobně mě pak nejvíce rozčilují poplatky za prázdná média. To je v podstatě předpoklad OSA a dalších správců, že pokud *vlastníte* přístroj, který technicky umožňuje stahování souborů či přehrávání hudby, tak tyto činnosti budete určitě i *provozovat* a je třeba vám předem naúčtovat (ne)adekvátní částku (čtěte: pokutu předem). Slyšeli jste někdy o presumpci neviny, jednoho z principů právního státu? Tak přesně to tu neplatí.

Samozřejmě kritika autorského zákona neleží jen na jedné části o kolektivních správcích. Současná právní úprava je stará a nezohledňuje moderní technologie a jejich rychlý rozvoj; například v době jejího vzniku mohli kopie děl hromadně technicky tvořit pouze vydavatelé a bylo logické chránit autory před vydavatelskými giganty – ale tato ochrana komerčního užívání se rozvojem kopírovacích možností postupně a zcela zbytečně přenesla i na nekomerční uživatele.

**Rozčílení nestačí. Co tedy s tím?**

Proto je třeba to od základu změnit. Na internetu je mnoho návodů a způsobů, jak se placení výpalného OSA a Intergramu vyhnout – já sama jsem se podílela na tvorbě [jednoho z nich](https://wiki.pirati.cz/hudba/start). A pokud vám kolektivní správci znepříjemňují život až moc, dostane se vám i [právní pomoci](https://wiki.pirati.cz/valkaskolektivnimispravci). Sebevíc je však obcházení špatně nastaveného systému rebelsky příjemné a zamknout pracovníkovi OSA před nosem musí být *velice* uspokojující, je na čase systém změnit. Nebo méně dramaticky, *změnit zákon*.

A teď ta očekávaná politická agitka. Piráti chtějí autorský zákon komplet zrušit a nahradit ho příznačněji nazvaným [kopírovacím zákonem](https://wiki.pirati.cz/kci/zpuv), který reaguje na moderní technologie, ruší kolektivní správce a, ve stručnosti, nebuzeruje. Pokud nechcete trávit hodiny tahanicemi s OSA, vymýšlet alternativy k obyčejnému rádiu a celkově nepřidávat k běžnému stresu kolem živnosti i stres z jejich mafiánských praktik, pomozte nám protlačit kopírovací zákon. Dejte nám v podzimních volbách hlas – protože život nemá být za trest.
