---
#název souboru: 2021-05-25-dozorci-rady-jmk-odbornost-first.md
### Povinné položky ###

category: CLANKY  # nešahat!
title: "Představujeme členy dozorčích rad v jihomoravských krajských firmách: místo “trafik” odbornost a otevřenost"
date: 2021-05-25  # formát YYYY-MM-DD
author: Krajský MO
tags: jmk dozorčí-rady transparentnost # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)


### Nepovinné položky ###
authorId:  # ve formátu jmeno.prijmeni - prolinkování s profilem přes uid
image: posts/vyberove_rizeni.jpg # obrázek ideálně 420x677px minifikovaný přes https://tinypng.com/
#description: Popis který se zobrazí v náhledu v přehledů článků.

---

Na post v dozorčí radě firem nebo podniků s majetkovou účastí obcí nebo krajů se stále často díváme skrz prsty. Existuje ale i jiný přístup.

Piráti v Jihomoravském kraji nominanty do přidělených dozorčích rad vybrali transparentně, v otevřených výběrových řízeních a s důrazem na odbornost. 

Na základě konkurzů se do těchto orgánů dostali odborníci, kteří sice často sdílejí pirátské hodnoty, ale do fungování dozorčích rad přinášejí své odborné vize.

**O koho jde? Na tomto místě vám je krátce představíme:**

## Michal Čermák
člen dozorčí rady společnosti CEJIZA a Thermal Pasohlávky

>Pod zkratkou CEJIZA se skrývá společnost Centrální jihomoravský zadavatel. Ta kraji slouží k centralizovanému zadávání veřejných zakázek pro kraj a příspěvkové organizace jím zřizované. V této oblasti v soukromé i veřejné sféře se realizuje devět let i Michal Čermák, který navíc vyučuje i studenty předmětu veřejné zakázky na Právnické fakultě Masarykovy univerzity. Jeho cílem je zadávání veřejných zakázek zodpovědně, transparentně a „smart“ způsobem, aby si CEJIZA získala důvěru nejen příspěvkových organizací Jihomoravského kraje, ale především veřejnosti. Michal Čermák byl úspěšným kandidátem i do dozorčí rady Thermal Pasohlávky. V tomto velkém rozvojovém projektu jde zejména o to, aby prostředky, které byly a budou na projekt vynaloženy, byly investovány souladu se zákonem o zadávání veřejných zakázek – transparentně, nediskriminačně, ale také v souladu se současnými zadávacími trendy, jimiž jsou zejména sociálně a ekologicky odpovědné zadávání.
>

## Filip Havlíček
člen dozorčí rady Ústavu archeologické památkové péče Brno

>Kdo jiný by měl zasednout do dozorčí rady Ústavu archeologické péče Brno než vystudovaný archeolog? Právě tím je Filip Havlíček, který sice profesně působí mimo tento obor, avšak v prostředí záchranného archeologického výzkumu, v jeho problémech a úspěších se orientuje, i díky svému vzdělání, výborně. Filip Havlíček v současné době působí jako tajemník krajského zastupitelského klubu Pirátů.
>

## Pavel Havlík
člen dozorčí rady společnosti Centrála cestovního ruchu – Jižní Morava
 
>Profesní dráha Pavla Havlíka je pevně spojena s propagací a cestovním ruchem. Obě tyto oblasti propojuje právě v dozorčí radě Centrály cestovního ruchu. Je studentem navazujícího magisterského studia marketingových komunikací ve Zlíně a v současné době pracuje jako manažer prezentačního a edukačního centra Tepláren Brno. V rámci pracovní praxe také několik let vypomáhal s vedením a marketingem v rodinných firmách zaměřených na gastronomii a ubytovací služby.
>

## Petr Vlasák
člen dozorčí rady Baťův kanál

>Petr Vlasák je sice pirátským zastupitelem JMK, ale z přihlášených nejlépe splňoval podmínky pro tuto funkci. Petr Vlasák totiž kromě jiného dlouhá léta působí jako produkční v kulturní sféře. Věnuje se komunitním akcím a oživování veřejného prostoru. A Baťův kanál je primárně turistickou atrakcí, na kterou jsou navázané kulturní události a živý cestovní ruch. Výhodou je i místní znalost, protože Petr Vlasák ze Slovácka pochází a dál se v něm aktivně angažuje.
>
 
## Aleš Kosina
člen dozorčí rady společnosti Intemac Solutions
 
>Moderní výzkumné a inovační centrum, kterým je Intemac, se specializuje na pokročilé výrobní technologie a digitalizaci výroby s využitím prvků konceptu Průmysl 4.0. Místo v jeho dozorčí radě získal Aleš Kosina. Dlouholetý manažer kvality v soukromém sektoru může nabídnout právě pečlivé přezkoumání činnosti organizace a kladení těch správných otázek, které povedou k procesním a organizačním inovacím.
>>
 
## Jiří Pertl
člen dozorčí rady společnosti JCMM
 
>Organizace Jihomoravské centrum pro mezinárodní mobilitu se zaměřuje především na podporu přílivu nadaných studentů a vědců na jižní Moravu. Jiří Pertl za tímto účelem nabídl své zkušenosti z managementu v kombinaci se zkušenostmi z mezinárodního pracovního prostředí, kde byl léta odpovědný za vedení mezinárodního týmu IT specialistů a manažerů. Jeho vizí je odstranění bariér na které narážejí cizinci/ky (vědci a vědkyně) přicházející do našeho kraje. Jiří Pertl je členem Pirátské strany od roku 2009.
>

## Matěj Búřil
člen dozorčí rady společnosti JIC Ventures

>Jihomoravské inovační centrum je inovační agentura kraje, která podporuje podnikatele a rozvoj zdejšího inovačního ekosystému. Místo v její dozorčí radě zaujal právník Matěj Búřil, který aktuálně působí na pozici vedoucího Právního oddělení Centra pro transfer technologií Masarykovy univerzity. Zde má na starosti vedení právního týmu zajišťujícího právní servis v oblasti ochrany a komercializace duševního vlastnictví Masarykovy univerzity. Dále se odborně věnuje “open access”,  “open science” a v neposlední řadě i podpoře podnikání.
>

## Adam Zemek
člen představenstva společnosti Kordis JMK

>Díky Kordis JMK se každý den veřejnou linkovou dopravou přepraví tisíce lidí. Veřejná doprava je celoživotním tématem i Adama Zemka, který spravuje několik velkých dopravních webů a dlouhodobě brigádně pracuje v brněnském Dopravním podniku. Zkušenosti sbíral i přímo v Kordisu, kde pomáhal s dopravními průzkumy a s tvorbou informačních a marketingových materiálů. Stál také u zrodu první mobilní aplikace pro on-line sledování polohy vozů IDS JMK iRIS. V posledních více jak dvou letech je členem Představenstva Dopravního podniku města Brna a členem Pirátské strany.
>

## Žaneta Kozubíková
členka dozorčí rady společnosti Regionální rozvojová agentura jižní Moravy

>Právnička se zaměřením na oblast veřejných investic, hospodářské soutěže a zadávání veřejných zakázek. V rámci dozorčí rady chce svou pozornost zaměřit kromě jiného i na posílení transparentního fungování organizace. To by se mělo vztahovat i na zásadní rozhodnutí správního výboru, jako je podoba strategických plánů či rozpočet.
>



