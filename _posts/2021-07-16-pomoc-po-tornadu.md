---
#název souboru: 2021-07-16-pomoc-po-tornadu.md
### Povinné položky ###

category: CLANKY   # nešahat!
title: Jak si mohou lidé zasažení tornádem zažádat o pomoc? Místním často chybí informace, přinést jim je má nový leták 
date: 2021-07-16   # formát YYYY-MM-DD
author: Krajský MO
tags: archiv # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
image: posts/minidubik.jpg # obrázek ideálně 420x677px minifikovaný přes https://tinypng.com/
#description: Opravy škod po ničivém tornádu na Hodonínsku a Břeclavsku stále pokračují. Obce, kterými se 24. června prohnalo ničivé tornádo, mají stále problém s internetovým připojením. Mezi lidmi se v už tak nepřehledné situaci proto nese mnoho nejasností. Pomoc s jejich vysvětlením má i nový leták JMK. Ten lidem postiženým tornádem objasňuje, kde si můžou zažádat o finanční pomoc

---
**Opravy škod po ničivém tornádu na Hodonínsku a Břeclavsku stále pokračují. Obce, kterými se 24. června prohnalo ničivé tornádo, mají stále problém s internetovým připojením. Mezi lidmi se v už tak nepřehledné situaci proto nese mnoho nejasností. Pomoc s jejich vysvětlením má i nový leták JMK. Ten lidem postiženým tornádem objasňuje, kde si můžou zažádat o finanční pomoc.**

Leták, který zpracovalo vedení Jihomoravského kraje společně s nevládními organizacemi, dostanou lidé v zasažených oblastech v nejbližších dnech. Na letáku najdou základní kontakty na organizace, které jim poskytnou finanční pomoc. Aktuálně se lidé mohou obracet na soukromé sbírky. Nadace Via jim poskytne 150 tisíc korun, Diecézní charita Brno potom nabídne 50 až 200 tisíc v závislosti na poškození domu. Červený kříž zase poskytuje příspěvek až 250 tisíc na každý demolovaný dům. Další finanční pomoc od organizací bude vyčíslena podle konkrétního případu a předchozí finanční a materiální pomoci. Stát lidem na obnovu zničeného bydlení nabídne až dva miliony korun, další tři miliony si budou moci půjčit jako zvýhodněný úvěr na 30 let.

# Nejdůležitější je koordinace 

Informační leták má lidem v obcích zasažených živelní katastrofou pomoci se základní orientací. Na místě totiž stále bojují s nejasnostmi a informačními šumy. Podle [Lukáše Dubce](https://jihomoravsky.pirati.cz/lide/lukas-dubec/){:target="_blank"}, pirátského náměstka hejtmana JMK, musí fungovat jasný řetězec úkolů a předávání informací. *„Pokud lidé potřebují s něčím pomoci, musí to nahlásit na svém obecním úřadu či – v případě Pánova – na osadním výboru. Pokud pomoc potřebuje obec, je třeba to nahlásit na krizový štáb obce s rozšířenou působností. Pakliže se požadavek nevyřeší, tato informace putuje dál na krizový štáb kraje. My následně uděláme vše, abychom žádostem vyhověli, a to co nejrychleji,“* vysvětluje Dubec, který sám v zasažených obcích pomáhá. 

Centrální sklad stavebního materiálu v areálu MND v Lužicích skončil. Sklady stavebního materiálu na opravu poničených domů teď budou jen v jednotlivých obcích – Hrušky, Moravská Nová Ves, Mikulčice a Lužice. Sklad v Lužicích bude sloužit i pro Hodonín a Pánov. Aby si lidé mohli materiál vyzvednout, budou potřebovat potvrzení od obce, která má evidenci obyvatel i poničených domů. Další materiální pomoc, jako například potraviny, oblečení a hygienické potřeby, mohou lidé žádat v místních skladech v daných obcích. Navíc ještě funguje sklad materiální a potravinové pomoci v bývalé tabákové továrně Tabačka v Hodoníně. 

# O pomoc je třeba se aktivně přihlásit

Ve většině zasažených obcí fungují infopointy, kontaktní místa pro dobrovolníky a místní. V těch můžou lidé hlásit požadavky například na odklízení nepořádku a suti. Obce jsou také schopny zprostředkovat demolici poničených domů. *„Pokud je nemovitost určena k demolici, musíte aktivně požádat obec, která tento úkol zadá hasičům,“* uvedl člen Krizového štábu JMK Dubec.

S likvidací škod hasičům pomáhají také vojáci. Od druhé poloviny července bude potřeba navíc asi 100 dalších vojáků na pomoc s obecním majetkem. Hasiči ani vojáci nemůžou pracovat na obnově majetku soukromého. *„Chápu naštvání mnoha lidí, ale hasiči a vojáci se řídí zákonným rámcem, který jsme si na kraji nevymysleli,“* vysvětluje Dubec fungování týmu, který se snaží vyrovnat s následky tornáda. To na jihu Moravy poničilo přes 1 200 domů, z toho bylo skoro 200 určeno k demolici. 
