---
#název souboru: 2021-03-23-aktuality-ze-zastupitelstva.md
### Povinné položky ###

category: CLANKY   # nešahat!
title: Aktuality ze zastupitelstva města Brna
date: 2021-03-23   # formát YYYY-MM-DD
author: Krajský MO
tags: Brno magistrát zastupitelstvo Tomáš-Koláčný Róbert-Čuma Alena-Pavlasová Lukáš-Mamula # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
image: posts/zastupko.jpg # obrázek ideálně 420x677px minifikovaný přes https://tinypng.com/
#description: Popis který se zobrazí v náhledu v přehledů článků.

---
**Dnes se konalo pravidelné zasedání zastupitelstva města Brna. Naši zastupitelé měli na programu více než 100 bodů, které dnes projednávali. Přinášíme vám shrnutí těch nejzajímavějších bodů, které  dnes projednali a schválili.**  

Prvním schváleným bodem je vytvoření Fondu developerských projektů a stanovení zásad pro spolupráci s investory. V Brně se snažíme o trvale udržitelný rozvoj celého území a ochranu veřejných zájmů. Aby byly snahy lépe realizovatelné a jednotlivé části města se lépe koordinovaly, byly schváleny tyto nové nástroje. Zásady pro spolupráci s investory umožní jednotlivým částem města transparentnější jednání a sjednocení podmínek při developerských projektech. Fond developerských projektů pak pomůže k většímu souladu mezi městskými částmi a městem.

*„Schválení Zásad pro spolupráci s investory a zřízení Fondu developerských projektů plně podporuji. Investiční příspěvek bude nově vypočten podle čisté podlahové plochy, což je jednoznačný ukazatel. Jedná se tedy rozhodně o krok správným směrem, kterým docílíme jednotného a zároveň transparetního postupu při jednání s investory,”*  řekl náš radní pro oblast majetku [Róbert Čuma](https://jihomoravsky.pirati.cz/lide/robert-cuma/){:target="_blank"}.

Druhým velmi důležitým a schváleným bodem jsou samoživitelské byty. Díky tomuto návrhu bude část městských bytů vyčleněna pro rodiče samoživitele. Ti většinou kvůli omezeným platovým podmínkám nedosáhnou na byty sociální a ani na byty startovací, které jsou určené hlavně pro mladé a začínající rodiny. Vytvořením vlastní kategorie tak mají samoživitelé a samoživitelky větší šanci bydlení získat. Město tak těmto rodičům alespoň částečně uleví od starostí. 

*„Jsem velmi ráda, že jsme dnes konečně na zastupitelstvu schválili změnu pravidel pronájmu městských bytů. Tato změna má pomoci zejména rodičům samoživitelům. Sama jsem samoživitelkou, a tak vím, jak je mnohdy náročné veškeré  náklady se životem spojené uhradit. Ekonomicky aktivní samoživitelé málokdy splňují podmínky pro sociální bydlení a tržní nájemné je často nad jejich možnosti. Doteď mohli samoživitelé žádat jen o klasické byty nebo byty sociální, které byly přednostně poskytnuty ženám z azylových domu. Jiná možnost tady nebyla. Díky této novele se však samoživitelé budou moci nově ucházet také o městské byty za výhodnějších podmínek,”* říká pirátská zastupitelka [Alena Pavlasová](https://jihomoravsky.pirati.cz/lide/alena-pavlasova/){:target="_blank"}.

Třetím bodem je schválení střednědobé části Strategie #brno2050 – Plánu rozvoje města do roku 2030. Strategie jako taková se zaměřuje na dlouhodobý rozvoj města s jasnou vizí budoucnosti. Strategie se dělí do pěti tematických oblastí – prostředí, prosperita, služby, zdroje a správa. V těchto oblastech pak stanovuje jak dlouhodobé cíle, tak priority, které by město v příštích 10 letech rádo naplnilo. Z hlediska příjemného prostředí pro život sem patří například ucelený systém zeleně a vodních prvků ve městě (tzv. modré a zelené infrastruktury), rozvíjení variabilní nabídky bydlení či zvýšení atraktivity udržitelné dopravy.

*„Cílem Strategie #brno2050 je umožnit městu dlouhodobý systematický rozvoj s jasnou vizí. Jsem proto rád, že zastupitelstvo schválilo její střednědobou část  – Plán rozvoje města do roku 2030. Na jeho tvorbě se aktivně podíleli nejen odborníci, ale i politici města napříč politickým spektrem, což významně zvyšuje stabilitu samotné Strategie a udržení vytyčeného směru do budoucna,“* uvedl náměstek pro oblast strategie a analýzy dat [Tomáš Koláčný](https://jihomoravsky.pirati.cz/lide/tomas-kolacny/){:target="_blank"}.

Na závěr zmíníme bod, který se týká schválení dotací na podporu ekologické výchovy v Brně. Zastupitelstvo dnes schválilo dotaci ve výši téměř dvou milionů korun, které půjdou do škol, svazů nebo spolků, které se zaměřují na ekologii. Využijí se třeba na ekologické vzdělávání, dešťové poradenství a osvětu o ochraně přírody. 

*„Ekologická osvěta je jednou z oblastí, ve které máme dlouhodobě mezery. Jsem proto velmi rád, že město Brno tyto dotace schválilo. Peníze využijí jak základní školy, tak různé spolky a kluby. Děti i dospělí se díky finanční podpoře naučí třeba to, jak zacházet s dešťovou vodou, jak produkovat méně odpadu a celkově více o ekologii a udržitelnosti,”* říká náš zastupitel [Lukáš Mamula](https://jihomoravsky.pirati.cz/lide/lukas-mamula/){:target="_blank"}. 


