---
#název souboru: 2021-04-15-jana-leitnerova-hustopece-ockovani-seniori.md
### Povinné položky ###

category: CLANKY   # nešahat!
title: "Radní na cestách: Jana Leitnerová v Hustopečích - očkování a nový domov pro seniory"
date: 2021-04-15 # formát YYYY-MM-DD
author: Jana Leitnerová
tags: jana-leitnerová očkování senioři # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
authorId: jana.leitnerova # ve formátu jmeno.prijmeni - prolinkování s profilem přes uid
image: posts/girasole_hustopece_jana_leitnerova.jpg # obrázek ideálně 420x677px minifikovaný přes https://tinypng.com/
#description: Popis který se zobrazí v náhledu v přehledů článků.

---

Mohlo by se zdát, že covid zabrzdil všechno a naším denním chlebem se staly videohovory. Díky pokračujícímu očkování ale snad už začíná být vidět světlo na konci tunelu. Proto jsem se konečně vydala do terénu.

Spolu s panem hejtmanem jsme navštívili Hustopeče, abychom společně poděkovali za očkování imobilních pacientů, které na hustopečsku a břeclavsku provádí mobilní tým organizace Girasole. Dělají skvělou práci. Také jsme si prohlédli nově rostoucí domov pro seniory, který prosadilo a schválilo ještě minulé krajské vedení.

**Girasole: malá organizace, kterou stojí za to znát**

Na poliklinice, která stojí kousek od nemocnice, sídlí organizace Girasole. Ta na hustopečsku zajišťuje služby osobní asistence, provozuje [Tísňovou péči](https://www.girasole.cz/tisnova-pece/){:target="_blank"}, domácí hospicovou péči a v neposlední řadě také pomáhá nejen při vzdělávání neformálně pečujících. Klobouk dolů, mají neuvěřitelný záběr. 

Navíc za několik málo týdnů zvládli s mobilním týmem naočkovat také 200 imobilních pacientů, což nám pan ředitel Miroslav Prchal oznámil se skromnou radostí. V Girasole totiž dokázali splnit jednu ze základních podmínek – součástí týmu je zdravotní sestra i lékař, takže vyřízení potřebné administrativy pro ně nebylo nijak složité. Úzce spolupracují s ‘kamenným´ očkovacím místem – Nemocnicí Břeclav. 

**Očkování imobilních je oříšek, zapomínat nesmíme ani na pečující**

O práci Girasole v terénu se ale moc neví, přitom vakcinace imobilních lidí u nich doma je logisticky i časově mnohem náročnější. A o to víc si jejich pomoci na kraji vážíme! Ve chvíli, kdy kraj dostane k dispozici více vakcín, tak naše očkovací strategie počítá právě s neziskovým sektorem jako s jedním z pilířů očkování. V Girasole už ví jak na to.

Během diskuse jsme se ale bavili nejen o očkování imobilních, ale také neformálně pečujících. Podle informací z ministerstva zdravotnictví se neformálně pečující mohou k očkování hlásit u svých praktiků. Považuji to za nesmírně důležité. Pokud by tito pečující onemocněli covidem, byla by to pro jejich blízké, kteří jsou odkázáni na intenzivní pomoc, víc než komplikované.

Řeč ale nebyla jen o vakcinaci nebo covidu. Řadu věcí současná situace sice zbrzdila, ale v sociálních službách práce stát nemůže. To se týká zejména financování sociálních služeb a podpory terénní péče, které jsme měli možnost v Hustopečích probrat.

**Novinkou je nadstandardní tísňová péče**

Hustopečské Girasole provozuje ještě jednu skvělou věc. A tou je Tísňová péče. Musím říct, že tenhle koncept mě nadchnul. Je to fungující nepřetržitá služba pro seniory, dlouhodobě nemocné či hendikepované. Operátoři, kteří jsou na lince 24/7. A v případě, že dojde ke zmáčknutí tlačítka, jsou schopni ihned zjistit, zda člověk nemá nějaký akutní problém, a zajistit pomoc přímo v místě. V Girasole také vznikl nápad na tzv. I.C.E. kartu, ze které se po zapojení dalších organizací a subjektů stala Seniorská obálka.

**Nový dům pro hustopečské seniory**

Hned vedle polikliniky roste nový domov pro seniory s kapacitou 52 lůžek. Nejsem příznivkyní velkokapacitních zařízení, i z posledních celorepublikových výzkumů vyplývá, že valná většina seniorů a seniorek chce dožít doma. Na hustopečsku jde však o první takové zařízení a poptávka po něm je nyní skutečně velká. Jde o moderní a nízkoenergetickou novostavbu, kde se počítá i se zelenou střechou. Projekt jsme sice zdědili po minulém vedení, rozhodně ale zajistíme, aby komfort a kvalita péče byla na nejvyšší úrovni a aby se v něm klientům dobře žilo a personálu dobře pečovalo. Ruku v ruce s touto stavbou ale musíme na kraji podporovat terénní péči. O té zase jindy.
