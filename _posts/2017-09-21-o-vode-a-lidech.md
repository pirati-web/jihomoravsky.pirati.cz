---
layout: post
category: CLANKY
title: O vodě a lidech
date: 2017-09-21T01:26:55.687Z
author: Radek Holomčík
authorId: radek.holomcik
image: posts/potok.jpg
description: >-
  Strany zastoupeny ve Sněmovně se buď přímo podílely na pochybeních vedoucích k otrávení vody v Česku  nebo se o ně vůbec nezajímaly. Pomožte Pirátům to změnit.

tags: voda zemědělství životní-prostředí
---

V jedné básni velkého básníka mého rodného regionu věnované vodě se píše: „Ubývá míst, kam chodívala pro vodu…“. Něco mi říká, že by byl Jan Skácel hodně v rozpacích, kdyby viděl, co se v jeho zemi po třech dekádách od jeho smrti s životodárnou tekutinou děje. A přestože je problém budoucího sucha a hrozící nedostupnosti vody nejčastěji prezentován jako problém ekologický, z našeho pohledu je pravda výrazně smutnější. Jako viníka vidíme řadu kroků porevoluční politiky a mnoha politiků, kteří se pokrytecky už za pár týdnů chtějí nechat znovuzvolit do Poslanecké sněmovny.

Když to shrnu, tak je samozřejmost, jakou voda tekoucí z kohoutku je, soustavně ohrožována třemi faktory, které spolu zdánlivě až tolik nesouvisí, ale mají společnou příčinu. Politiky pod vlivem peněz z pochybných zdrojů (rozuměj lobby holdingů a nadnárodních korporací). Konkrétně jsou to:
1. Státem podporovaná devastace krajiny vedoucí ke ztrátě schopnosti vodu vázat a s tím spojené snižování stavů spodních vod.
2. Státem podporovaná kontaminace spodních vod pesticidy používaných zejména při pěstování řepky a kukuřice způsobem, který odporuje nejen zdravému rozumu, ale taky samotným pravidlům pro poskytování zemědělské podpory.
3. Komunálními politiky podporovaná a vládami neřízená plíživá privatizace komunálních vodních zdrojů.

O suchu toho bylo napsáno dost. Náš pohled na věc jsem shrnul ve článcích [Sucho v ČR nechceme](https://jihomoravsky.pirati.cz/tiskove-zpravy/sucho-v-r-nechceme.html) a [Boj se suchem: nesmysl, nebo nutnost?](https://jihomoravsky.pirati.cz/tiskove-zpravy/boj-se-suchem-nesmysl-nebo-nutnost.html). Teď před volbami se tomuto tématu najednou věnuje většina politiků, nejvíce bohužel zástupci stran, které v posledních 20 letech měly možnost tomuto stavu zabránit, nebo ho alespoň zmírnit. Jsme ve stavu, kdy dlouhodobě vlády a konkrétně ministři zemědělství [podporují devastaci krajiny](https://jihomoravsky.pirati.cz/tiskove-zpravy/ci-zajmy-haji-ministerstvo-zemedelstvi.html), která škodí většině zemědělců, ale také naprosté většině občanů naší země. Jedinou cestou, jak tento trend zvrátit, je rozbít současný, v podstatě průmyslový, model zemědělství jedoucí v linii „vytěžit půdu, vytěžit dobytek, vytěžit lidi, vytěžit majetek a pak jen brát plošné dotace“. Zemědělské dotace musí sloužit původnímu cíli, který byl podpora venkova. Současný model, který vlády, pod vlivem lobby dotační mafie, prosazují, škodí zemědělství, přírodě i venkovu. V dlouhodobější perspektivě chceme zemědělské dotace úplně zrušit, protože jen křiví trh, ale to, bohužel, nepůjde v tomto funkčním období zrealizovat bez fatálních důsledků pro, zejména malé a střední, zemědělce.

O tom, že jsme si otrávili spodní vodu, se také ví (děkujme zejména posledním 3 vládám). Za viníka je označována řepka, to ale [není pravda](https://jihomoravsky.pirati.cz/tiskove-zpravy/otravena-voda.html). Může za to opět politická reprezentace, která tento stav umožnila. Mnozí z toho obviňují EU, což je z velké části nespravedlivé. Kritizovaná směrnice EU o snižování emisí skleníkových plynů totiž uvádí podporu biopaliv první generace jako jednu z možností. Bohužel se s tím stalo totéž, co například s podporou fotovoltaiky - technologie se skvělým potenciálem se chytli „zlatokopové“ a díky vlivu na politiky si udělali z ČR nový Klondike. To znamenalo, a pořád znamená, okradení občanů ČR, negativní důsledky na životní prostředí a také totální dehonestaci technologie, která mohla být přínosná pro celou společnost. Jen kdyby její podporu neřešila dotační mafie, ale normálně uvažující politici. Problémy s biopalivy i fotovoltaikou nezpůsobili ekologičtí aktivisti, ale chamtivost lidí parazitujících na naší zemi (politici a na ně navázaní „podnikatelé“). Děsivou interpretaci výzkumu ČHMÚ přinesla reportáž pořadu [A Dost](https://www.stream.cz/adost/10019123-otravena-voda-alarmujici-vysledky-testu-vody-v-cesku)! Spásu nám nabízí občanští, sociální, křešťanští a kdovíjací další demokrati, strana muže, který díky podpoře kontaminace vody získává stovky milionů korun ročně a další, kteří sice ve Sněmovně byli, ale nikdy proti tomu nic neudělali. Myslíte, že se jejich přístup zásadně změní po říjnových volbách?

A poslední oblastí, nejméně viditelnou, ale dost možná nejvíce se dotýkající běžného života lidí, je plíživá privatizace vodních zdrojů a s tím spojená rostoucí cena vodného a stočného. Dokazuje to jeden z [průzkumů](http://www.denik.cz/z_domova/silnice-korupce-i-draha-voda-problemy-ktere-nejvic-trapi-cechy-20170919.html){:target="_blank"} věnující se problémům, které veřejnost vnímá jako opravdu palčivé. Vlády se tomu vůbec nesnaží zabránit, místní zastupitelstva jsou v područí zahraničních obchodníků s vodou. Funguje to na jednoduchém principu, který je vznešeně nazýván [provozní model](https://pravdaovode.cz/co-je-to-provozni-model/){:target="_blank"}. V principu jde o to, že vedení obcí maskují privatizaci jediné výdělečné části vodárenství za vstup „strategického investora“ do místní vodárny. Nový (zpravidla zahraniční) partner ovládne vodní zdroje, které zpeněžuje a městu zůstanou náklady za provoz a údržbu vodovodní sítě, ČOV a spousta dalších výdajů. Říká se tomu privatizace zisků a socializace nákladů. Tohle musí skončit. Nejsem žádný socialista, ale vodárenství musí zůstat v rukou státu, respektive obcí. Musíme zastavit probíhající privatizaci a najít cestu, jak vrátit již zprivatizované vodárenství zpět do rukou státu. Máme to v programu, budeme to řešit. I proto byl náš program na odborném portálu pravdaovode.cz hodnocen nejpozitivněji ze všech, protože jako první chceme [komplexní nápravu](https://pravdaovode.cz/novinky/programy-stran-voda/){:target="_blank"}.

Když to shrnu - strany, které doposud byly ve Sněmovně zastoupeny se buď přímo podílely na pochybeních vedoucích k problémům s vodou, nebo se o ně vůbec nezajímaly. Toto chceme změnit. Jsme transparentní, všechny lobbistické kontakty zveřejňujeme jako jediná strana u nás ve [veřejném registru](https://forum.pirati.cz/vstupy-a-vystupy-f570/evidence-lobbistickych-kontaktu-t13315.html){:target="_blank"}, máme [transparentní účetnictví a celkově aplikujeme otevřenost](https://www.pirati.cz/otevrenost/){:target="_blank"}, nemáme žádné korupční skandály a často jdeme proti proudu. A jako jediní přiznáváme, že jdeme do Sněmovny hájit zájmy našich sponzorů - naši sponzoři jsou občané ČR. Státní příspěvky nebereme jako majetek strany, ale jako prostředky, které mají sloužit veřejnému zájmu. Důležitou součást financování naší kampaně tvoří také [dary](https://dary.pirati.cz/){:target="_blank"}.

Pusťte nás na ně!
