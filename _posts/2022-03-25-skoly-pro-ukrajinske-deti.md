---
#název souboru: 2022-03-25-skoly-pro-ukrajinske-deti.md
### Povinné položky ###

category: CLANKY   # nešahat!
title: Petr Vlasák – školy čeká ještě větší výzva než výuka v době covidu
date: 2022-03-25   # formát YYYY-MM-DD
author: Krajský MO
tags: Petr-Vlasák školství Jihomoravký-kraj Ukrajina # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)
important: true

### Nepovinné položky ###
image: posts/skola1.jpg # obrázek ideálně 420x677px minifikovaný přes https://tinypng.com/
#description: Tento týden se uskutečnilo na krajském úřadě společné zasedání komise a výboru pro školství. Namísto plánované diskuse nad směry vzdělávání v Jihomoravském kraji jsme nakonec přirozeně řešili hlavně aktuální situaci spojenou s válkou na Ukrajině a uprchlickou krizí.

---
**Tento týden se uskutečnilo na krajském úřadě společné zasedání komise a výboru pro školství. Namísto plánované diskuse nad směry vzdělávání v Jihomoravském kraji jsme nakonec přirozeně řešili hlavně aktuální situaci spojenou s válkou na Ukrajině a uprchlickou krizí.**

Náš kraj oficiálně přijal už 18 000 lidí z Ukrajiny, z toho takřka 10 000 dětí. Většina z nich je ve věku dětí mateřské školy a základní školy, přičemž při statutu dočasného pobytu uprchlíkům vzniká povinnost školní docházky. Základky v kraji mají podle průzkumu kapacity pohodlně dostačující. Bohužel ale ne tam, kde je nejvíce příchozích - v Brně. Další fází tedy bude hlavně rozmisťování lidí po kraji podle ubytování, zaměstnání a právě míst ve školách. U středních škol nastává menší komplikace kvůli jinému školskému systému (na Ukrajině mají 10. a 11. třídu místo SŠ). Netýká se to však velkého počtu dětí.  Zvažujeme i online výuku přes učitelky, které k nám z Ukrajiny dorazily a mohly by studenty přivést k závěrečným zkouškám distančně. 

Z přehledu vyplývá, že hlavní starost a náklady půjdou na obce a města, které mateřinky a základní školy zřizují. Bude to výzva i pro ředitele, kteří si 2 roky procházeli online výukou či testováním dětí, ale i pro učitele, pro které už se chystají kurzy, jak nové situace ve třídě zvládat. A opět budou ve školách potřeba již teď přetížení a nedostatkoví psychologové. Ukrajinské děti jsou totiž mnohdy velice otřesené ze změny prostředí a jazyka, izolace od otců a ztráty domova a nově přichází už doslova válečné děti, které zažily bombardování, útěk z rozstřílených domovů, smrt kolem sebe ... 

Podle zkušeností z jiných zemí, které se s uprchlickými krizemi setkaly více než my, vyplývá, že zhruba 2/3 příchozích zůstává v "nové" zemi a snaží se integrovat. Pro nás to bude výzva po všech stránkách, i když ekonomové mluví o výhodách pro náš trh velmi jasně a pragmaticky (a podle mě cynicky, protože nejde o "pracovní zdroje", ale lidi, kteří nechali domovy a vše vybudované a normální za zády). 

Jihomoravský kraj nabízí pomoc od prvního dne konfliktu, byť je v poměru přerozdělování peněz z daní na počet obyvatel nejvíce bitý. Dlouhodobě to ale nemůže vydržet a pokud se jiné kraje budou tvářit, že se jich to netýká a volné ubytovací kapacity nenabízí, může u nás podle krizových plánů dojít i na utečenecké tábory. Přičemž např. v Liberci nebo Českých Budějovicích by měli volný domov mládeže při střední škole. Snad se tedy ta moravská pohostinnost a sounáležitost přenese v dalších týdnech do celé republiky ...

[Petr Vlasák](https://jihomoravsky.pirati.cz/lide/petr-vlasak/){:target="_blank"}, učitel, radní města Břeclav a zastupitel Jihomoravského kraje 
